ma li sike. suno li lon poka wan ona la, poka jasima li pimeja. ni la, tenpo li ante lon ma ante. tenpo pini weka la jan li kepeken tenpo tan suno. taso tomo tawa linja la, ni li ike tan ni: jan li wile tawa ma pi poka meso lon tenpo la, ona o sona e tenpo pi ma ni. ni la, jan lawa li pali e ni: ma tenpo li lon. tenpo li sama lon ale pi ma tenpo wan. ona li ante lon ma tenpo ante, taso ante ona li nasa ala, li tenpo pi palisa lili pi ilo tenpo, pi kipisi ala. ni la, tenpo ilo li lon poka pi tenpo suno, taso jan li ken sona e tenpo lon ma ante kepeken lawa ona taso. ale li pona.
taso ale li pona ala! nanpa wan la, ma tenpo mute li kepeken tenpo kipisi. kipisi ni li ken ni: tenpo pi palisa suli li tu la, ona li wan. taso ona li ken ni kin: tenpo suli li tu tu la, ona li wan. sona mi la, ni li nasa pi tan ala.
nanpa tu la, ona li ken nasa lon ma suli. ma Sonko li suli a, li lon ma pi ma tenpo luka, taso ona li kepeken ma tenpo wan taso. jan li lon poka ona pi pini suno la, tenpo suno li ken ante pi tenpo suli tu wan tawa tenpo ilo! kin la, jan li tawa poka tawa ma ante la, tenpo li kama ante mute. pona la, ma Mewika li kipisi mute, li kepeken ma tenpo mute. taso ni li awen ken ike tan ni: jan li ken lon ma tenpo wan, taso tomo sona ona anu tomo pali ona li ken lon ma tenpo ante.
nanpa tu wan la, jan li toki tawa jan pi ma weka la, nasa li ken lon. tenpo ni la, jan mute li toki tawa jan pi ma weka kepeken linluwi. pona la, tenpo pini poka la ilo Siko li pana e poki usawi ni: ona li pana e tenpo pi wile pi jan toki, kepeken ma tenpo pi jan lukin. (tenpo ni la, jan li ken kepeken ona kepeken toki ilo taso. taso tenpo kama la, nasin pona li kama.) taso ni li pona ala e ni: jan pi ma ante li lape lon tenpo ante, li ken ala toki lon tenpo pi lape ala pi jan ante. taso ni li ike pi ma tenpo ala, li ike pi ma sike.
nanpa tu tu la, ma tenpo li ken ante tan lawa pi ma jan. ma lili Kilipa li ante e ma tenpo ona tawa ni: tenpo meso la, o pana e tenpo suli 14. (tenpo meso li tenpo pi ma Inli.) ona li sama nasin ni: o weka e tenpo suli 10. taso ona li lon tenpo suno kama a! ni li tan ni: ona li ken toki tawa ma poka ona lon tenpo pali namako. ona li pali ala e ni la, tenpo pali nanpa wan ona li lon tenpo pi pali ala pi ma poka.
taso ike nasa nanpa wan pi ma tenpo li ni: tenpo seli la, ma mute li pana e tenpo suli wan lon ma tenpo ona. jan la, tan ona li ni: jan li ken lape ala lon tenpo suno, li ken kepeken wawa lili tan ni. taso nasin ni li pakala e ijo mute tan nasa ona. ilo tenpo li sona ala e tenpo pi ante ni. jan kin li sona ala la, ike li lon. ilo sona li ken ante e tenpo lon tenpo ante, taso tenpo la ona li ken pakala. ma ante li kepeken tenpo ante pi ante tenpo. kin la, ma li ken ante e tenpo pi ante tenpo. tenpo pini la, lawa pi ma Pasila li ante tu wan a e tenpo ni lon tenpo lili! (nanpa wan la, ona li tawa tenpo kama e ona tan ni: pana anu pi jan lawa li lon. nanpa tu la, ona li tawa tenpo kama sin e ona tan ni: utala sona suli li lon. nanpa tu wan la, ona li tawa tenpo pi nanpa wan e ona.) ilo sona mute li ante e lipu tenpo ona lon tenpo wan pi tenpo sike mute. ni la, ona mute li pakala, li pake e lape jan lon tenpo ike.
